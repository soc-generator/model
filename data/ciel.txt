 Moje práce byla motivována snahou o zodpovězení následujících otázek:  1) Jak ovlivní léze parietální kůry schopnosti potkana naučit se dvě modifikace úlohy vyhýbání se místu (ve kterých se musí orientovat podle blízkých resp. vzdálených orientačních bodů)? 2) Může to něco říci o funkci asociační parietální kůry potkana? 3) Potvrdí náš experiment literární výsledky skupiny E. Saveho (2000)?  3. Experimentální část  3.1. Metodika  V experimentu bylo použito 20 samců laboratorních potkanů (Rattus norvegicus) kmene Long-Evans, 4 měsíce starých, vážících 350-500g. Potkani byli chováni v akreditovaném zvěřinci FgÚ, po 2-3 zvířatech v plexisklových teráriích, při stabilní teplotě 21ºC a světelném režimu 12h světla/12h tmy. Operace s cílem oboustranně narušit funkci parietální kůry probíhala tak, že potkani byli nejprve uvedeni do anestéze injekcí xylazinu (12 mg/kg) a ketaminu (100 mg/kg), poté umístěni do stereotaktického přístroje, kde jim pomocí skalpelu byla obnažena a očištěna lebka v délce přibližně od bodu bregma až po bod lambda (viz obr. 4.). Za pomocí frézkovité vrtačky byl oboustranně do lebky vyvrtán obdélník v koordinátách 2-6mm posteriorně a 1,5mm-5,5mm laterálně od bodu bregma. Následně byla lebeční kost v tomto obdélníku opatrně vyjmuta a na obnažené místo byl zhruba ve vteřinových intervalech přikládán hrot (ø = 1mm) pájky o teplotě cca 170ºC, přičemž byl kladen důraz na to, aby se co nejméně poškodila dura mater a zabránilo se tak vniku případné infekce. Jakmile byl hrot pájky aplikován na veškerý obnažený povrch, vyjmutá lebeční kost byla navrácena do původního místa, povrch lebky potřen vazelínou a rána sešita chirurgickou nití. Deseti potkanům byla narušena funkce parietální kůry výše uvedeným způsobem, deset potkanů sloužilo jako kontrolní skupina - ti se podrobili stejné proceduře, s výjimkou aplikace hrotu pájky. V  21 